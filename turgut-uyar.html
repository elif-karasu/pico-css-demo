<!DOCTYPE html>
<html lang="tr" data-theme="dark">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <link
      rel="stylesheet"
      href="https://cdn.jsdelivr.net/npm/@picocss/pico@1/css/pico.min.css"
    />
    <title>Turgut Uyar | Antoloji</title>
  </head>
  <body>
    <article>
      <h4>Göğe Bakma Durağı</h4>
      <pre>
        
        İkimiz birden sevinebiliriz göğe bakalım
        Şu kaçamak ışıklardan şu şeker kamışlarından
        Bebe dişlerinden güneşlerden yaban otlarından
        Durmadan harcadığım şu gözlerimi al kurtar
        Şu aranıp duran korkak ellerimi tut
        Bu evleri atla bu evleri de bunları da
        Göğe bakalım
        
        Falanca durağa şimdi geliriz göğe bakalım
        İnecek var deriz otobüs durur ineriz
        Bu karanlık böyle iyi afferin Tanrıya
        Herkes uyusun iyi oluyor hoşlanıyorum
        Hırsızlar polisler açlar toklar uyusun
        Herkes uyusun bir seni uyutmam bir de ben uyumam
        Herkes yokken biz oluruz biz uyumayalım
        Nasıl olsa sarhoşuz nasıl olsa öpüşürüz sokaklarda
        Beni bırak göğe bakalım
        
        Senin bu ellerinde ne var bilmiyorum göğe bakalım
        Tuttukça güçleniyorum kalabalık oluyorum
        Bu senin eski zaman gözlerin yalnız gibi ağaçlar gibi
        Sularım ısınsın diye bakıyorum ısınıyor
        Seni aldım bu sunturlu yere getirdim
        Sayısız penceren vardı bir bir kapattım
        Bana dönesin diye bir bir kapattım
        Şimdi otobüs gelir biner gideriz
        Dönmiyeceğimiz bir yer beğen başka türlüsü güç
        Bir ellerin bir ellerim yeter belliyelim yetsin
        Seni aldım bana ayırdım durma kendini hatırlat
        Durma kendini hatırlat
      </pre>
    </article>
    <article>
      <h4>Açlık Çoğunluktadır</h4>
      <pre>

        Gülü çiğdemi filan bırak
        Sardunyayı karidesi filan bırak
        Acıyı ve ölümleri bırak
        Oy pusulalarını ve seçimleri bırak
        Evet
        Seçimleri özellikle bırak
        Çünkü açlık çoğunluktadır
        
        Her kişinin ukala ömrü
        Yeter sanılır çiçeklenmeye
        Ve dünyanın karanlığından
        Bir aşk bahanesiyle kurtulmaya
        Kaçıp giden baharların anısı
        Elden ele devredilen bir gençlik duygusu
        Laleler sümbüller bütün öbür boklar püşürler
        Hakkım var mıdır bunları söylemeye
        – vardır
        Güneş doğarken ve batarken
        Yazdan kışa girerken ve kıştan çıkarken
        Ve dağda ve kırda
        Hakkım vardır –
        Çünkü en azından dünyadan
        Dölsüz katırlar geçer
        Yüklü vagonlar geçer
        Demir yüklü şilepler geçer
        Yelkenleri işletenleri ve tayfalarıyla
        Ve onların karıları ve çocuklarıyla
        Ve bilinmez sanılır geleceği
        Bir demiryolu makasçısının
        Oysa kesinlikle yazılmıştır
        Her sevgi kitabında
        Asıl olan açlıktır
        Çoğunluktadır
        
        Sevişmek o yüzden gereklidir
        Evet açlık, yok olsun bütün incelikler
        Mendiliniz var mı, kabak ograten
        Bof strogonof mantar fileminyon
        Güneş görmemiş midye
        Midye görmemiş güneş
        Ve soygun halindeki otel malzemeleri
        Ve altın arayıcılar
        Ve istedikleri yerlerde
        Yüksek graviteli petrol bulanlar
        Hem thames kıyısında
        Hem mekong deltasında
        Bir kalça fotoğrafına bunlarla birlikte bakanlar
        Çoğunlukta değildir
        Açlık çoğunluktadır
        Artık her şeyi yaşadık
        Ve birlikte düşündük
        Ve düşündük ki her şey cehennem
        Bir bakışta
        Ve cehennem
        Başarılmamış bir savaştır
        Dünyanın ortasında kullanılmamış bir su
        Cehennem, insanın kendi ciğeri
        At sırtında taşınan ölü
        Kundağa girmeyen bebe
        Karanlıklarda açan çiçeklerin
        Bir insanın ölümüne dönüşü
        Bir insan ölümü olmaya
        Çünkü açlık çoğunluktadır
        
        – İşte o zaman diyorum ki –
        Gelişin şen olsun senin
        Her şey esirgesin seni
        Çünkü açlık çoğunluktadır
        Ve ezecektir gücüyle dünyayı
        – İkimize bir aşk elbette yetmez
        Türlü şeylerin savunulduğu –
        Diriliğe eşitliğe tokluğa
        Artık ayıp olan tokluğa
        Çünkü açlık çoğunluktadır
        Açlık
      </pre>
    </article>
    <footer class="container">
      <a href="index.html"><em>Anasayfa</em></a>
    </footer>
  </body>
</html>
